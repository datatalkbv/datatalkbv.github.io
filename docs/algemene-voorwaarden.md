# Algemene Voorwaarden DataTalk bv

Laast gewijzigd op 11-02-2025

De algemene voorwaarden maken integraal deel uit van de overeenkomst, met uitsluiting van de eigen voorwaarden van de klant. Er kan alleen schriftelijk van worden afgeweken. De klant erkent uitdrukkelijk deze voorwaarden gelezen te hebben en ze integraal zonder voorbehoud goed te keuren.

## Bestellingen en Overeenkomsten
Een bestelling of opdracht is slechts bindend indien deze door DataTalk bv uitdrukkelijk en schriftelijk wordt aanvaard. Annulering van de opdracht is niet mogelijk, tenzij na voorafgaand schriftelijk akkoord.

## Dienstverlening en Levering
Diensten worden geleverd binnen de in de overeenkomst vermelde termijn. Geleverde diensten, software en materialen blijven eigendom van DataTalk bv tot volledige betaling van hoofdsom, kosten en interesten. De risico's gaan echter over op de klant vanaf het moment van levering of implementatie.

## Toegang en Medewerking
De klant dient te zorgen dat de diensten door DataTalk bv op een normale manier kunnen worden uitgevoerd op de overeengekomen plaats en het overeengekomen tijdstip, inclusief toegang tot relevante systemen en infrastructuur. Indien hieraan niet is voldaan, is de klant ertoe gehouden alle schade, met inbegrip van de wachturen en extra werkzaamheden, te vergoeden.

## Acceptatie en Klachten
De klant dient de geleverde diensten onmiddellijk na te zien. Eventuele gebreken moeten zo snel mogelijk en ten laatste 7 kalenderdagen na de levering per aangetekend schrijven aan DataTalk bv worden gemeld. Na die termijn staat DataTalk bv enkel nog in voor verborgen gebreken die de dienst ongeschikt maken voor het beoogde gebruik, voor zover DataTalk bv deze gebreken kende of behoorde te kennen. De klant verwittigt DataTalk bv uiterlijk binnen 5 kalenderdagen na het ontdekken van het verborgen gebrek door middel van een aangetekend schrijven. Klachten wegens verborgen gebreken schorten de betalingsverplichting niet op.

## Opzegging van dienstverlening
DataTalk bv behoudt zich het recht voor om de dienstverlening te beëindigen met onmiddellijke ingang, zonder opgave van redenen. In dit geval zal DataTalk bv naar eigen redelijk inzicht een billijke vergoeding vaststellen voor de niet-geleverde diensten of ongebruikte rechten, rekening houdend met reeds gemaakte kosten, investeringen en geleverde diensten. Deze vergoeding zal in geen geval meer bedragen dan een redelijk berekend deel van de vooruitbetaalde vergoeding voor het niet-geleverde deel van de diensten. De terugbetaling zal gebeuren binnen 60 kalenderdagen na de beëindigingsdatum. Eventuele kosten verbonden aan de beëindiging, waaronder maar niet beperkt tot opslag-, migratie- en transitiekosten, zijn ten laste van de klant.

## Aansprakelijkheid
Met uitzondering van hetgeen beschreven in artikel 4, is DataTalk bv niet gehouden tot welke schadevergoeding dan ook, die rechtstreeks of onrechtstreeks het gevolg zou zijn van geleverde diensten, behalve in geval van zware fout of opzet. De aansprakelijkheid is alleszins beperkt tot de factuurwaarde van de geleverde diensten. DataTalk bv kan niet aansprakelijk worden gesteld voor onrechtstreekse schade zoals verlies van inkomsten, verlies van contracten, kapitaalkosten, beperking van rendement of andere verliezen of gevolgschade. DataTalk bv draagt geen verantwoordelijkheid voor fouten van aangestelden, zelfs niet in geval van opzet of zware fout.

## Betalingsvoorwaarden
Tenzij schriftelijk anders overeengekomen, zijn facturen betaalbaar binnen 14 kalenderdagen na factuurdatum, tenzij schriftelijk anders overeengekomen. Bij wanbetaling wordt het openstaande bedrag van rechtswege en zonder ingebrekestelling verhoogd met een jaarlijkse interest van 12% en een forfaitaire vergoeding van 10%, met een minimum van 150 EUR. Elke wanbetaling maakt alle openstaande facturen onmiddellijk opeisbaar en geeft DataTalk bv het recht om, na ingebrekestelling, toekomstige dienstverlening op te schorten of de overeenkomst te ontbinden.

## Contractbreuk
Wanneer de klant zijn contractuele verplichtingen niet nakomt, heeft DataTalk bv het recht om, na ingebrekestelling, haar verplichtingen op te schorten of de overeenkomst zonder rechterlijke tussenkomst te ontbinden, indien op de ingebrekestelling geen of geen nuttig gevolg wordt gegeven binnen acht werkdagen, onverminderd het recht op schadevergoeding.

## Toepasselijk Recht en Geschillen
Alle overeenkomsten worden beheerst door het Belgisch recht. Eventuele geschillen kunnen enkel voor de rechtbanken van Brussel worden gebracht.